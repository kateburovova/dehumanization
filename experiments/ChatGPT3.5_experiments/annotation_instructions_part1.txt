Дегуманізація в контексті нашого дослідження — це таке представлення в тексті групи людей, яке формує образ, позбавлений всіх або деяких унікально людських рис або рис, властивих всім живим істотам.

Будь ласка, читайте речення повністю. Кожне додаткове слово може містити контекст, який може вплинути на відповідь.
Якщо ви бачите в тексті посилання, будь ласка, ігноруйте їх — зміст матеріалів за посиланням не має впливати на ваші відповіді.

Дегуманізація присутня, якщо в тексті є хоча б одна з перерахованих нижче ознак дегуманізації українців:
1. Прирівнювання українців до неістот, наприклад, до хвороби, вірусів, сил природи, об’єктів, інструментів, майна. Таке прирівнювання може виражатись також опосередковано: наприклад, в “утилизировать укров”, поняття “утилизировать” непрямо вказує на те, що йдеться про неістот, а в “воевать до последнего украинца” вказується на роль українців як інструмента.
2. Прирівнювання українців до істот, позбавленими всіх або деяких унікально  людських рис, наприклад, до тварин, людей із психологічними або фізичними вадами, представників маргінальних груп (наркоманів, безхатьок -  тобто вже дегуманізованих груп в уявленні суспільства), первісних людей, рабів (кріпаків, холопів, маріонеток) та загалом людей, не спроможних керувати своєю поведінкою, думати та відчувати як доросла людина.
Сюди ж належить демонізація українців — прирівнювання до синонімів абсолютного зла або людей-прибічників абсолютного зла, які виключаються з кола людей через їх екстремальну духовну та моральну неповноцінність та небезпечність (наприклад, позначення українців як сатана, сатанисты, шайтаны, фашисты, нацисты, абсолютное зло)
Таке прирівнювання може виражатись також опосередковано: наприклад, використання “кукарехрюк” як опису мови українців вказує на тваринне походження самих українців, а в “гнать хохлов на убой” українці прирівнюються до свійських тварин.
3. Використання синтаксичних або пунктуаційних підказок щодо відсутності в українців певних унікально людських рис, наприклад, здатності мати свою державність або право на окрему національну ідентичність через використання лапок у виразі “украинское” государство, “украинский” язык, прирівнювання до помилки (страна 404).
4. Використання нових слів і словоформ, які вказують на близькість українців до понять, які позначають неістот або людей, позбавлених деяких унікально людських рис. Наприклад, майданутые, укрорабы, бандерлоги, бандерложцы, салорейх, укрорейх, чубаноиды, укронацистские боевики.
Важливо відрізняти викривлення назв, які мають на меті дегуманізувати, від таких, що базуються на співзвучності і не несуть додаткових сенсів (як-от “укр”, “укроп”) — ці назви не є дегуманізацією.

Дегуманізація не присутня, якщо в тексті немає перелічених вище ознак дегуманізації українців.

Складні випадки:
* Називання українців бандерівцями не є дегуманізацією, тому що тут йдеться про реальну історичну особу і реальних (хоча і фактично неправильно описуваних) послідовників цієї особи.
* Важливо відрізняти дегуманізацію від інших образливих висловів. Образи можуть містити широкий спектр тверджень і порівнянь з негативною оцінкою, але дегуманізацією ми вважаємо виключно образи, які підпадають під ознаки, перераховані вище. Називання українців хохлами, украми чи укропами не є дегуманізацією.
* Зверніть увагу, що для російського суспільства культ Великої Перемоги (або “победобєсіє”, як часто його називають) — одна з головних частин ідеології путінського режиму, основа сакрального російського державного міфу. В цьому міфі нацисти відіграють роль абсолютного зла, протиставленого абсолютному добру (уособленому в ідеї «російського світу»). Тому необгрунтоване прирівнювання до нацистів, неонацістів, фашистів має таку ж природу, як і прирівнювання до демонів, і є дегуманізацією. 
